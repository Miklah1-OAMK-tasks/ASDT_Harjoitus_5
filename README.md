ASDT harjoitus 5

Videolinkki harjoituksen esittelyvideoon: https://youtu.be/FCb2Rh9wwIw

HARJOITUS 5 (MAX 5 PISTETTÄ) – ERNESTI JA KERNESTI AUTIOLLA SAARELLA
 
Tausta
 
Eräänä syksynä Ernesti ja Kernesti päättävät lähteä jo pitkään haaveissa olleelle rantalomalle. Matkakohteena on taidokkaista ja perinteisistä säiekoreistaan ja prosessitaiteestaan tunnettu idyllinen lomakohde Threeta.
 
Aiemmista hivenen epävarmoista avaruuslentolentokokemuksista oppineina ystävykset päättävät tällä kertaa lähteä matkalle jollakin muulla tavoin, kun lentämällä. Sitenpä he varaavat edulliset liput rahtilaivaan, jonka määräsatama on Threetan satama. 
 
Lähtösatamassa ystävykset hyppäävät vanhaan rahtilaivaan, jonka ulkoasu on hivenen rapistunut, mutta ystävällisen ja konjakintuoksuisen kapteenin lämmin tervetulotoivotus ja höveli olemus hälventää lähtijöiden matkajännityksen, ja siitäpä se matka sitten alkaa…
 
Threetan saari on tietysti kaukana, ja matka sinne kestää useita viikkoja. Ensimmäiset viikot matkalla ovat yksitoikkoisia. 
 
Keskellä autiota merta yksitoikkoisuus kuitenkin loppuu, koska eräänä trooppisen lämpimänä yönä käy niin, että laiva uppoaa, ja Ernesti ja Kernesti joutuvat veden varaan. Laivan upotessa ja Ernestin ja Kernestin lisäksi vain yksittäisen konjakkipullon jäätyä pinnalle heidän kanssaan kellumaan he miettivät, että mitä nyt? 

Onneksi lähistöllä näkyy olevan autio saari, jota kohti he vanhoina uimamaistereina tottuneesti polskuttelevat ja johon he sitten rantautuvat. He huomaavat vasta rannalle päästyään sen, että aution saaren ympäristöhän aivan vilisee verenhimoisia haita, ja toteavat että ei se mitään, läheltä-piti-tilanteita ei lasketa!
 
Autiolla saarella on miellyttävät olosuhteet. Lämmintä on ympäri vuorokauden yli 25 astetta, rantahiekka on samettisen pehmeää ja saaren metsikössä kasvaa herkullisia banaaneja ja viinirypäleitä. Niinpä Ernesti ja Kernesti ottavat aluksi muutaman viikon ihan rennosti. He pelkästään nauttivat olosuhteista ja ruskettuvatkin molemmat ihan kahvipavun värisiksi.


KOTI-IKÄVÄ JA PAKOSUUNNITELMA (1 PISTETTÄ)
 
Kun aikaa kuluu, molemmilla tulee jossakin vaiheessa mieleen että "olisihan täältä mukava joskus päästä poiskin". Juttukaveri on molemmilla tietysti tuttu, mutta vaihteluakin tarvitsisi! 

Ajankulukseen ystävykset ovat tutustuneet saarella eläviin apinoihin, joita saarella on runsaasti. He ovat yrittäneet niitä opettaa puhumaankin, mutta huonolla menestyksellä. Nimittäin - apinat pystyvät oppimaan vain yksittäisiä sanoja, kun niitä oikein opettaa, ei millään kokonaisia lauseita! Tämän vuoksi heidän kanssaan juttelu ei ole kovin kiintoisaa.
 
Saarelta pois pääsemiseksi Ernesti ja Kernesti ryhtyvät lopulta tekemään pakosuunnitelmaa. He luonnostelevat hätäviestin: "Ernesti ja Kernesti tässä terve! Olemme autiolla saarella, voisiko joku tulla sieltä sivistyneestä maailmasta hakemaan meidät pois! Kiitos!". Heillä on myös tiedossa se, että lähin asuttu mantere on 100 matkayksikön (kilometrin) päässä heidän saarestaan itään. 
 
-luo tkinterillä ratkaisu, joka havainnollistaa vasempaan reunaan aution saaren ja toiseen reunaan asutun mantereen
 
-luo toiminto, jolla Ernesti pystyy lähettämään apinan uimaan kohti manteretta saaren pohjoispäästä sadan pienen askelen verran (yksi ”askel” kuvaa aina jokaista uitua kilometriä) ja havainnollista tämän uinti käyttöliittymässä parhaaksi katsomallasi tavalla
 
-luo vastaavasti toiminto, jolla Kernesti pystyy myös lähettämään apinan uimaan kohti manteretta samalla tavalla kuin Ernestinkin, mutta saaren eteläpäästä
 
Kun nämä vaiheet on sujuvasti tehty, olet ansainnut tehtävässä yhden pisteen.

 
APINOIDEN OPETTAMINEN (2 PISTETTÄ)
 
Kun Ernesti ja Kernesti ovat opettaneet apinat uimaan ja jokunen koeuintikin on tehty saarelta kohti manteretta, on aika siirtyä pakosuunnitelman toiseen vaiheeseen. Hätäviestiä ei voi kokonaisena apinoidenkaan avulla viedä saarelta mantereelle koska kyniä eikä paperia ole, joten ainoa keino on opettaa yksittäisille apinoille hätäviestistä yksittäinen sana, jonka se voi sitten toistaa määränpäässään. Ja, tietysti mikäli hätäviestin eri sanat opetetaan usealle eri apinalle ja mikäli useampi apina pääsee perille mantereelle, näiden toistelemista sanoista on mantereella mahdollista tulkita hätäviesti ja sen myötä Ernesti ja Kernesti voivat pelastua. Tämä ei tietysti ole helppoa, koska meri vilisee haita jonka vuoksi vain osa matkaan lähetetyistä apinoista pääsee perille. 
 
-luo toiminto, joka määrittelee apinan, jolle on opetettu yksi sana Ernestin ja Kernestin luomasta hätäviestistä
 
-luo toiminto säikeistystä (threading) käyttäen, jolla Ernesti voi lähettää yksittäisen apinan mukanaan yksi sana kohti manteretta. Ilmaise sopivalla äänimerkillä uimaääniä jokaisen "kilometrin" kohdalla. Ja, mikäli apina pääsee perille, ilmaise tämä sopivalla äänimerkillä.
 
-luo vastaava toiminto Kernestille apinan lähettämistä varten
 
Kun nämä vaiheet on sujuvasti tehty, olet ansainnut tehtävästä yhteensä 2 pistettä.

APINARYHMÄN UINTIMATKA (3 PISTETTÄ) 

-luo apinan uintimatkaan toiminto, jossa joka ilmentää sitä, että jokaisella kuljetulla kilometrillä apinalla on noin prosentin todennäköisyys tulla syödyksi. Säädä tätä "syödyksi tulemisen riskiprosenttia" siten, että noin puolet lähetetyistä apinoista pääsee perille. Mikäli hai syö apinan, luo uintimatkaan tätä ilmentävä ääniefekti
 
-määritä Ernesti lähettämään 10 apinaa saarelta mantereelle, samoin määritä Kernesti tekemään sama. Tarkkaile ja varmista visuaalisesti, pääseekö lähetetyistä apinoista noin puolet perille.
 
Kun nämä vaiheet on sujuvasti tehty, olet ansainnut tehtävästä yhteensä 3 pistettä.
 
 
 
KUMPI EHTII ENSIN? (4 PISTETTÄ)

Kun Ernesti ja Kernesti ovat kumpikin oppineet lähettämään apinoita saarelta mantereelle, heissä herää vanha tuttu keskinäinen kilpailuhenki. Kumpi heistä saa parhaiten ja vähimmällä apinamäärällä ensimmäisenä hätäviestin menemään perille? 
 
-luo mantereelle sen pohjoispäähän säikeistystä hyödyntäen satamavahdit, jotka tarkkailevat rantaan saapuvia apinoita. Nimeä satamavahdit Pohteriksi ja Eteteriksi. Pohteri tarkkailee mantereella pohjoispäässä Ernestin lähettämiä apinoita ja Eteteri vastaavasti mantereen eteläpäässä. Heti kun toinen havaitsee, että saapuneessa viestissä on yli 10 erilaista sanaa, hän osaa tulkita hätäviestin ja lähettää evakuointilaivan saarelle (joko sen eteläpäähän tai pohjoispäähän) 
 
-havainnollista evakuointilaivan saapuminen autiolle saarelle ja ilmaise joko Ernestin tai Kernestin riemu siitä, että juuri hän sai hätäviestin menemään ensimmäisenä perille!
 
Kun nämä vaiheet on sujuvasti tehty, olet ansainnut tehtävässä yhteensä 4 pistettä.
 
LOPUKSI ON AIHETTA JUHLAAN (5 PISTETTÄ)
 
Kun Ernesti ja Kernesti palaavat mantereelle, he matkalla miettivät sitä, että kuinka fiksusti tämä pelastautuminen oikein tapahtuikaan? Toinen heistä sai ensimmäisenä viestin perille, mutta kummalla kului enemmän apinoita viestin perille saamiseen? Tämän selvittämiseksi Ernesti ja Kernesti kokkaavat mantereelle viestit toimittaneista apinoista (erikseen etelä- ja pohjoispäässä) herkullisen juhla-aterian pelastajilleen ja heidän ystävilleen.
 
-tee laskelma ja vertailu kummassa päässä manteretta oli isommat juhlat, kun yhdestä apinasta riittää perunoiden kera tarjottuna syötävää neljälle?

Huomioi juhlajärjestelyissä Threetan saaren perinteisen apinakeiton resepti:
1 apina
2 kg perunoita
3 dl kuohukermaa
2 tl mustapippuria
1 tl suolaa

-ja laske kuinka paljon mustapippuria molemmissa juhlissa kuluu yhteensä
 
Kun nämä vaiheet on sujuvasti tehty, olet ansainnut tehtävässä yhteensä 5 pistettä
